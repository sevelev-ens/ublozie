---
layout: post
title: Прэтэнзіі на слана
image: "https://seveleu.com/ublozie/assets/img/posts/roger.jpg"
featured-img: roger
usesame-img: yes
categories: [Беларуская мова, вершы]
---

# Тата-заяц

*байка Кандрата Крапівы, 1935*


Пасуцца па начах заўсёды коні нашы<br>
З вясны да восені — даволі-такі часу.<br>
Вось раз у досвітак на пашы<br>
З кабылай аднаго калгаса<br>
Сустрэўся Заяц каля куста,<br>
I вельмі ўжо яму да густу<br>
Прыйшлася гнедая кабыла.<br>
Ну і яна яго нібыта палюбіла.<br>
Не ведаю, за што ёй заяц люб,<br>
Але ж ён хваліцца: — Фактычны,— кажа, — шлюб. —<br>
Пачне смяяцца хто, дык Заяц пратэстуе, —<br>
Быў шлюб нібыта не ўпустую:<br>
Не болей як праз год<br>
Ад шлюбу ёсць ужо прыплод —<br>
Жарэбчык-сысунок буланы,<br>
Такі рухавы, спрытны, слаўны<br>
Вядома, Тата-заяц рад —<br>
Бяжыць туды, сюды, назад<br>
I пад сабою ног не чуе;<br>
Сяброў, знаёмых і радню<br>
Абабяжыць ён дзесяць раз на дню:<br>
— Вам,— кажа,— сына паказаць хачу я.<br>
Сабраў кумоў, братоў, сватоў<br>
I паказаў ім з-за кустоў:<br>
— Ну, гляньце,— кажа,— чым не я?<br>
I хвост такі кароценькі, куртаты,<br>
I шэрсць, і вушы, як у таты,<br>
I спрыт жа мой, і выпраўка мая!<br>
А кпіны слухаць там і розную брыду —<br>
Ды ну іх,— кажа,— к ліху!<br>
Я ім яшчэ не тое давяду:<br>
Вазьму і палюблю сланіху.<br>
— I давядзі! — зайцы крычаць.—<br>
Даўно пара!<br>
Качаць разбойніка! Качаць!<br>
Няхай жыве! Ура!<br>
Такі ж удалы маладзец!<br>
Палюбіць ён, каго захоча.<br>
Але калгасны жарабец<br>
Тут раптам калі зарагоча...<br>
I тата той, і сваякі<br>
Разбегліся ва ўсе бакі.<br>

Такія сярод нас — зусім не навіна.<br>
Вы толькі заўважайце:<br>
Прэтэнзій у яго — хапіла б на слана,<br>
Заслуг жа — як у зайца.<br>


[](/ublozie/assets/img/posts/roger2.jpg)

[](/ublozie/assets/img/posts/roger3.jpg)

На здымку — [вядомы кенгуру Роджэр](https://en.wikipedia.org/wiki/Roger_(kangaroo)).
